果然还是我最喜欢的…说是千古也不为过了吧

也许会随时更新



### 贺新郎·把酒长亭说

把酒长亭说。看渊明、风流酷似，卧龙诸葛。何处飞来林间鹊，蹙踏松梢微雪。要破帽多添华发。剩水残山无态度，被疏梅料理成风月。两三雁，也萧瑟。

佳人重约还轻别。怅清江、天寒不渡，水深冰合。路断车轮生四角，此地行人销骨。问谁使、君来愁绝？铸就而今相思错，料当初、费尽人间铁。长夜笛，莫吹裂。



### 菩萨蛮·书江西造口壁

郁孤台下清江水，中间多少行人泪。西北望长安，可怜无数山。

青山遮不住，毕竟东流去。江晚正愁余，山深闻鹧鸪。



### 生查子·独游雨岩

溪边照影行，天在清溪底。天上有行云，人在行云里。

高歌谁和余？空谷清音起。非鬼亦非仙，一曲桃花水。

> 颇有清丽奇诡之感


### 鹧鸪天·代人赋

晚日寒鸦一片愁。柳塘新绿却温柔。若教眼底无离恨，不信人间有白头。

肠已断，泪难收。相思重上小红楼。情知已被山遮断，频倚阑干不自由。



### 念奴娇·书东流村壁

野棠花落，又匆匆过了清明时节。刬地东风欺客梦，一枕云屏寒怯。曲岸持觞，垂杨系马，此地曾轻别。楼空人去，旧游飞燕能说。

闻道绮陌东头，行人曾见，帘底纤纤月。旧恨春江流不尽，新恨云山千叠。料得明朝，尊前重见，镜里花难折。也应惊问，近来多少华发？

> 这首曾经在各种论坛找了好久……于是那天看书看到的时候有种众里寻它千百度之感



### 祝英台近·晚春

宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝啼莺声住？

鬓边觑，试把花卜归期，才簪又重数。罗帐灯昏，哽咽梦中语。**是他春带愁来，春归何处？却不解带将愁去。**

> 真正拓宽我对稼轩认知的一首



### 贺新郎·甚矣吾衰矣

甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。

一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。



### 东坡引·闺怨

玉纤弹旧怨，还敲绣屏面，清歌目送西风雁。雁行吹字断，雁行吹字断。

夜深拜月，琐窗西畔。但桂影、空阶满。翠帏自掩无人见。罗衣宽一半，罗衣宽一半。



### 满江红·送徐抚幹衡仲之官三山，时马叔会侍郎帅闽

绝代佳人，曾一笑、倾城倾国。休更叹、旧时青镜，而今华发。明日伏波堂上客，“老当益壮”翁应说。恨苦遭、邓禹笑人来，长寂寂。

诗酒社，江山笔。松菊径，云烟屐。怕一觞一咏，风流弦绝。**我梦横江孤鹤去，觉来却与君相别**。记功名、万里要吾身，佳眠食。



### 浪淘沙·山寺夜半闻钟

身世酒杯中，万事皆空。古来三五个英雄。雨打风吹何处是，汉殿秦宫。

梦入少年丛，歌舞匆匆。老僧夜半误鸣钟。惊起西窗眠不得，卷地西风。

> 潮打空城寂寞回